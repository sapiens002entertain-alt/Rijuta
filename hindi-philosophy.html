<h2>गहन/दार्शनिक/वैचारिक कविताएँ</h2>

<h3>एकत्व</h3>
<p class="poem">
सृष्टि के हर भाग में, जीवित हूँ मैं, 
और मुझ में तथाकथित, हर जीव,
आप में मैं, मुझ में आप,
हम सब एक हैं!
इस ब्रह्मांड का अंश,
या खुद ब्रह्मांड!
सब रचित हुए एक समान 
ना कोई न्यूनता 
ना कोई विशिष्टता 
अंतर मात्र चेतना है!
परिणाम आया दंभ!
स्वयं को भांप लेना 
कि मैं कौन हूँ, यही अध्यात्म है! 
मंदिर की प्रार्थना भी 
रिक्त हो सकती है, पर विवेचन नहीं!
शरीर साधारण है, पर अंधा करने हेतु 
प्रपंच रचे जाते हैं, कभी पूर्वाग्रह 
तो कभी मन की सुविधा के लिए,
कहीं सोचना ना पड़ जाये! 
जीवन इस मृदा में है, वायु में है, 
सचेत स्वयं को बता कर,
वे दूषित इन्हें करते हैं!
यथा शरीर विरुद्धता में भी
खुद को जीवित रखता है, 
वैसे वे भले ही स्वयं को नष्ट करें,
चूँकि वे और मैं एक हैं, 
ये चेतना विकीर्ण होगी, 
खोलने कुछ आँखों को!
या वो नहीं तो भी उचित, 
कुछ विकास तो होगा
खुद चेतना का भी !
  
~ 1st jan, 2026
</p>

<h3>ग़ज़ल</h3>
<p class="poem">
  कश्मकश में बैठे एक अरसा हो गया।<
ना चाहते भी ग़र्दिशों से वाक़िफ़ हो गया।।
                            
भटक लूं चाहे ख़ुल्द जिनाँ मगर,
कहां अब हयात में इत्मीनान रह गया।।

कुछ चंद लोगों की प्रवंचना, और बस
किसी की तस्दीक का कत्लेआम हो गया।।

खदानों में खो कर, कुछ तलाशते हुए,
एक पत्थर मेरे लिए कोहिनूर हो गया।

ये कलम, लिखते कभी ना थकी है।
बस यूं ही हर सवाल जवाब हो गया।।
</p>

<h3>स्वामिभक्त</h3>
<p class="poem">
  अंधेरे एकांत में, 
शांत भाव में, 
पर सजग, 
पहरेदारी कर रहा है एक कुत्ता।

कुन्दी खोलने की आवाज़, 
करती है आग़ाज़, 
उसके कदम-तालों का मेरी ओर। 
धीरे से, धीर लिए 
वो मेरे पास आता है, 
आशा भरी निगाहों के साथ। 
वो अथाह समर्पण भाव, 
मुझे सब भूल जाने पर मजबूर करता है।

करुणा घेरती है मुझे, 
मैं झुकता हूँ और 
उसकी गर्दन को सहला कर, 
उसका क़र्ज़ अदा करता हूँ।

उसकी निष्ठा अमर है, 
मिली एक अपूर्वभूत भावना। 
नसीहत दी है मुझे तो 
सत्य हेतु स्वामिभक्त बन जाना।।
</p>



